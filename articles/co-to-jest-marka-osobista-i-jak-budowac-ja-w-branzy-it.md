---
title: 'Co to jest marka osobista i po co budować ją w branży IT?'
date: "17-09-2024"
categories:
    - Self-development
    - Business
---

# Co to jest marka osobista i po co budować ją w branży IT?

![Blog image](/ro/ro-personal-brand-it.png)

Cześć! Skoro już tutaj jesteś, to pewnie zaciekawiłem Cię tytułem lub miniaturką tego artykułu. Nic dziwnego, bo dzisiejszy temat, który poruszę będzie co najmniej bardzo ciekawy. Porozmawiamy trochę o marce osobistej, a konkretniej czym ona jest i po co ją budować. Do napisania tego artykułu zainspirowała mnie książka pod tytułem "Marka osobista w branży IT. Jak ją zbudować i rozwijać" Pana Krzysztofa Kempińskiego. Jest on nie tylko autorem tej książki, ale także twórcą podcastu Porozmawiajmy o IT, którego również słucham oraz osobą, która mocno mnie inspiruje. Mogę z całego serca polecić książkę Pana Krzysztofa każdej osobie, która chciałaby rozszerzyć sobie tematy poruszane tutaj przeze mnie oraz inne zawarte w niej treści odnoszące się do tematu marki osobistej. A teraz zapraszam już do lektury 😅

## Czym jest marka osobista?

Autorem najprostszej i najkrótszej definicji marki osobistej jest Jeff Bezos. Mówi ona, że marka osobista to to, **jak się o nas mówi w miejscu, w którym nas nie ma**. Myślę, że każdy rozumie przekaz. Kierując się tą definicją, marka osobista to nic innego niż wizerunek danej osoby oraz opinia na jej temat wypracowana w oczach innych osób. Jest to postrzeganie danej osoby przez pryzmat jej umiejętności technicznych oraz miękkich, jej doświadczenia, osiągnięć i innych wszelakich wartości, które oferuje. Można zatem powiedzieć, że marka osobista to człowiek. Człowiek jest marką osobistą, a nie ją posiada. Aby być silną marką osobistą trzeba odpowiednio zaplanować strategię jej rozwoju i konsekwentnie nad nią pracować. Oznacza to przede wszystkim przemyślane i zgodne z naszymi wartościami pokazywanie światu naszych działań i doświadczeń. Pomocne w tym procesie będą umiejętności w nawiązywaniu kontaktów, komunikowania marki nowo poznanym osobom, rozwój i prowadzenie social media czy udzielanie się na konferencjach branżowych. Takie działania sprawiają, że nasza marka staje się coraz bardziej autentyczna, wiarygodna i trwała. Pamiętaj, że to jedynie kropla w oceanie - sposobów na rozwijanie marki osobistej jest naprawdę wiele i to od Ciebie zależy, jak chcesz ją budować. Liczy się dobry plan i konsekwencja w jej rozwoju.

## Po co budować markę osobistą w branży IT?

Marka osobista jest czymś, co każdy z nas przy odpowiednich chęciach może rozwijać, ale mimo wszystko nie każdemu będzie to dawać satysfakcję. Marka osobista w branży IT to tak naprawdę zadanie dla chętnych. Dzięki niej możesz czerpać więcej różnorodnych korzyści i szybciej osiągać niektóre cele, ale możesz być także szczęśliwy i spełniać się bez jej rozwoju. Nie każdy z nas stwierdzi, że silna marka osobista to coś co jest warte wysiłku. Niektórzy będą się wahać i długo zastanawiać, jednak pamiętaj, że najlepszym wyborem będzie ten, który będzie zgodny z tobą. Bądź ze sobą szczery i nie rób nic na siłę, jeżeli wiesz, że nie da ci to szczęścia. Mimo wszystko polecam każdemu zaznajomić się z kilkoma korzyściami płynącymi z wypracowania silnej marki osobistej, które opisuję poniżej. Być może wpłyną one na twoją decyzję dotyczącą tego, czy zacząć ją budować 😅.

## Wyróżnianie się na tle konkurencji

W branży IT mamy aktualnie takie czasy, kiedy konkurencja jest ogromna (zwłaszcza w świecie juniorów). Trzeba zatem robić wiele, aby wyróżnić się na tle konkurencji. To właśnie marka osobista może być takim kluczowym czynnikiem, który pozwoli Ci na wyróżnienie się na tle innych. Silna marka osobista pomaga zwrócić na siebie uwagę rekruterów, pracodawców i innych, bardziej doświadczonych osób pracujących w branży. Jeśli potrafisz pokazać autentyczność swojej marki oraz dobrze ją zakomunikować, to z pewnością twoja unikalna wartość zostanie doceniona.

## Wynagrodzenie

Marka osobista ma także bez wątpienia wpływ na wynagrodzenie. Osoby będące silnymi markami osobistymi często mają większą siłę podczas negocjacji wynagrodzenia niż osoby bez marki. To za sprawą tego, że silna marka osobista świadczy o wysokich umiejętnościach, doświadczeniu, zbudowanej reputacji, rozpoznawalności i innych wartościach, które taka osoba może wnieść do firmy. Taka osoba jest pewniejszym wyborem dla pracodawcy niż osoba bez marki, ponieważ skoro potrafiła na przestrzeni czasu pokazać swoje umiejętności, to bardzo możliwe, że rzeczywiście je posiada. Pracodawcy są często gotowi zapłacić więcej za specjalistów, którzy posiadają solidne referencje i dobrą reputację w branży.

## Zmiana pracy

Możemy zyskać także korzyści w kwestii zmiany pracy. Silna marka osobista zwiększa Twoje szanse na szybkie znalezienie nowego zatrudnienia, ponieważ jesteś rozpoznawany jako ekspert w swojej dziedzinie. Twoje umiejętności, doświadczenie i osiągnięcia są dostrzegane i lepiej doceniane, niż szeregowego specjalisty, co ułatwia także aplikowanie na poważniejsze stanowiska i uzyskiwanie większej liczby zaproszeń na rozmowy kwalifikacyjne. Dla osób będących silnymi markami nierzadko skraca się proces rekrutacji, ponieważ ich umiejętności są bardziej wiarygodne dla osób odpowiedzialnych za rekrutację.

## Ucieczka od wypalenia

Działania związane z rozwojem marki osobistej mogą, lecz nie muszą pozytywnie wpłynąć na nasze samopoczucie i pomóc uciec od wypalenia zawodowego. To też zależy od człowieka i musisz sam dojść do tego, jak sprawdzi się to u Ciebie. W niektórych przypadkach rozwój marki nie będzie tutaj najlepszym pomysłem i zadziała wręcz przeciwnie do oczekiwanych rezultatów - pogłębi wypalenie. Jednak jest grupa osób, dla których pisanie posta na bloga, promocja swoich treści, wystąpienia publiczne czy udział w konferencjach będą swego rodzaju odskocznią od codziennych obowiązków wykonywanych w pracy. Otrzymany z tych działań feedback z pewnością doda Ci skrzydeł i zachęci do dalszego działania w sytuacjach, w których będziesz czuł, że bardzo Ci się nie chce.

## Posiadanie wpływu

Wpływ to moc oddziaływania na ludzi. Może służyć między innymi do osiągnięcia jakiegoś celu czy uniknięcia jakiejś sytuacji. W kontekście IT rozumiemy to przykładowo poprzez dobór technologii, architektury czy języka programowania przez zespół lub zastosowanie innych rozwiązań upraszczających projekt zamiast pisania kodu. Dzięki silnej marce osobistej jesteśmy w stanie wywierać większy wpływ niż jej nie posiadając. Nasze zdanie i rekomendacje mają wówczas większą siłę i są chętniej brane pod uwagę. Możemy zatem wykorzystać markę do kształtowania różnorakich decyzji zespołu dotyczących projektu: minimalizować ryzyko doboru niewłaściwej technologii, zaciągania długu technologicznego czy komplikowania jego rozwoju.

## Rozpoznawalność w branży

Budowanie marki osobistej może, lecz nie musi prowadzić do rozpoznawalności w branży. Odpowiednio promując naszą markę i w ten sposób trafiając do szerokiego grona jej odbiorców siłą rzeczy stajemy się coraz bardziej rozpoznawalni. Z tego płynie bardzo wiele różnych korzyści, w tym te, które już poruszyłem w tym artykule, bo oprócz wyróżnienia się na tle konkurencji, mamy także szanse na wyższe wynagrodzenie, łatwiej nam znaleźć nową i lepszą pracę oraz posiadamy większy wpływ. Jednak wartością rozpoznawalności samej w sobie jest fakt, że inne osoby z branży zaczynają nas kojarzyć i o nas mówić. I tutaj ponownie wszystko zależy od Ciebie i od tego, czy tobie to odpowiada. Jedni chcą być rozpoznawalni, a drudzy wolą tego uniknąć. Wyobraź sobie przykładowo sytuację, kiedy na konferencji branżowej ktoś do Ciebie podchodzi i jeszcze przed przedstawieniem się ta osoba zna już twoje imię, nazwisko czy pseudonim. Zastanów się, czy dodałoby Ci to skrzydeł, czy wręcz przeciwnie.

## Promocja własnego projektu

Jeśli myślisz o swoim projekcie, to będąc silną marką osobistą będzie ci o wiele prościej dotrzeć do wszystkich osób zaangażowanych w jego rozwój i odbiór. Z łatwością będziesz w stanie pozyskać użytkowników aplikacji, testerów czy nawet osoby go współtworzące. To wszystko za sprawą twoich zasięgów - będąc silną marką docierasz do szerokiego grona odbiorców, więc bezproblemowo wypromujesz projekt. Jeśli chodzi o użytkowników aplikacji, to jestem pewny, że wielu z nich zajrzy do twojego projektu tylko dlatego, że rozpoznają Cię już jako dobrego specjalistę, który zna się na rzeczy. Nie inaczej będzie w przypadku osób, które mogą pomóc Ci w jego rozwoju. Każda osoba zaproszona przez Ciebie do udziału w projekcie poczuje zaszczyt, że może z tobą współpracować.

## Zarabianie na wiedzy

Będąc silną marką osobistą dowodzisz, że masz odpowiednie doświadczenie oraz umiejętności w jakimś zakresie. To właśnie od takich osób - pewnych siebie specjalistów, ludzie chętniej czerpią wiedzę i inspirację. Dlatego w takiej sytuacji masz tak naprawdę nieograniczone możliwości zarabiania na wiedzy. Możesz utworzyć swój kurs dotyczący jakiejś technologii, na jakiej się znasz czy poprowadzić na jej temat płatny webinar. Jeśli potrafisz udowodnić swoje umiejętności i pokazać, że jesteś pewny przekazywanej wiedzy, to będziesz miał bardzo wielu klientów, którzy będą gotowi zapłacić za to, abyś to ty przekazał im wiedzę. Działania takie oprócz przynoszenia ci zysków, rozwijają także w dalszym ciągu twoją markę.